Yhä yleistyvä internet-palveluiden ajaminen pilvipalveluympäristöjä hyödyntäen on muuttanut tietoturvanäkökohtia huomattavasti. Pilvipalveluiden luonteen vuoksi palveluiden tietoturvatason ylläpitäminen vaatii uusia näkökulmia ja teknologioita. Tämä opinnäytetyö pyrkii löytämään pääasiat, jotka pilvipalveluita käyttävän organisaation tulisi ottaa erityisesti huomioon palvelun elinkaaren aikana. Työn lopputuloksena syntynyt itsearviointilomake tarjoaa hallittavan kokoisen tarkistuslistan asioista, joiden avulla organisaatio voi tunnistaa, käsitellä ja myös hallita tämän uuden kentän tuomia uhkia.

Itsearviointilomake ei ole tarkoitettu varsinaiseksi auditointikriteeristöksi, vaan sen on tarkoitus kysyä kysymyksiä keskeisimmistä pilvipalveluille tyypillisistä piirteistä keskittyen erityisesti operointiin käyttäen julkisia pilvipalveluita.

Opinnäytetyön tutkimusongelma on löytää erityisesti pilvipalveluita koskevat uhat. Työssä on käytetty tutkimusmenetelmänä kirjallisuuskatsausta sekä varsinaisilla pilvipalveluihin liittyvillä hakutermeillä, että yleisillä turvallisuuteen ja jatkuvuuteen liittyvillä termeillä, joiden tulokset on sopeutettu erityisesti pilvipalveluympäristöön. Jälkimmäisen hakusanavalinnan tarpeellisuus korostautui pilvipalveluihin liittyvän materiaalin rajallisuuden vuoksi.

Työn varsinainen tulos on itsearviointilomakkeen NNNN kohtaa, jotka löydettiin tärkeimmiksi pilvipalveluita koskeviksi aiheiksi. Koska pilvipalvelut ovat hyvin heterogeeninen ympäristö erilaisine palveluineen, datoineen ja alustoineen, voisi kysymyspatteristoa laajentaa huomattavasti, tähän on kuitenkin olemassa esimerkiksi erilaiset tapauskohtaiset kriteeristöt, lainsäädäntö ja ohjeet, joilla tarkistuslistaa voi laajentaa.
